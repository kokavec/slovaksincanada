---
templateKey: blog-post
title: Marián Šťastný
description: Marián Šťastný
featuredpost: false
featuredimage: /img/marian_stastny_small.jpg
highlight: false
---
![Marián Šťastný](/img/marian_stastny_big.jpg "Marián Šťastný")

Marián Šťastný sa narodil 8. januára 1953 v Bratislave. Je najstarší zo slávnej bratskej trojice hokejistov, ktorá ušla z Československa, aby mohla hrať v NHL, v teame Quebec Nordiques. Jeho mladší bratia Peter a Anton ušli v roku 1980 a on sám o rok neskôr. V Československu hrával najvyššiu ligovú súťaž v rokoch 1974 až 1981 za Slovan Bratislava. Reprezentoval Československo na piatich svetových šampionátoch, kde získal okrem iného dve zlaté medaily, na dvoch zimných olympijských hrách a na Kanadskom pohári v roku 1976.

V Kanade hral štyri sezóny za Quebec Nordiques a jednu sezónu za Toronto Maple Leafs. Svoju hokejovú kariéru ukončil v roku 1987 ročným pôsobením v švajčiarskom klube HC Sierre.

Vďaka priateľstvu so Štefanom Romanom sa zoznámil s problematikou Slovákov v Kanade a ich bojom za slobodu a uznanie ako svojbytného národa v rámci Československa. Bratia Šťastní sa stali majákom, ktorý svojím svetlom ukazoval, že Česi a Slováci sú v Kanade dva rozdielne národy a stali sa tak veľvyslancami všetkých Slovákov v Kanade. Marián, aby mohol pomáhať ešte viac, vstúpil do Svetového kongresu Slovákov a v roku 1987 sa staj jeho podpredsedom. Po smrti Štefana Romana sa stal jeho predsedom. Bol zakladateľom a generálnym manažérom tanečného súboru Detvan v Toronte, ktorý existoval v rokoch 1986 až 1989. Počas tohto obdobia vystupoval na mnohých slovenských a kanadských podujatiach.

Bol autorom myšlienky Sviečkovej manifestácie, ktorá sa konala na Hviezdoslavovom námestí v Bratislave sa 25. marca 1988. Zišli sa na nej tisícky občanov z hlavného mesta i ďalších miest a obcí Slovenska. So sviečkami v rukách vyjadrili svoj názor na nedodržiavanie ľudských a najmä náboženských práv. Manifestácia sa stala najväčším verejným vystúpením proti komunistickému režimu vo vtedajšom Československu.

“Od začiatku bolo mojím cieľom zblížiť Svetový kongres Slovákov so Slovenskom a naopak. V tej dobe prišla na svet myšlienka Sviečkovej manifestácie. V mojom záujme bolo, aby sa tejto akcie zúčastnilo čo najväčšie množstvo ľudí. Nad manifestáciou som začal premýšľať sám, ale nechcel som vyniknúť ako individualista,” priznal.

Sviečková manifestácia patrí medzi udalosti v slovenských dejinách, ktoré sa radia k medzníkom boja za demokratizáciu slovenskej spoločnosti.

Matica slovenská ho dňa 3. júla 2010 ocenila za osobitný prínos do slovenského života doma, ale najmä v zahraničí bývalého Medailou Emila Boleslava Romana.

Jeho zásluhy v boji proti totalitnému režimu ocenil 13. novembra 2016 Ústav pamäti národa tým, že mu udelil cenu Statočný v našej pamäti a našom srdci - mimoriadne ocenenie za odpor voči jednému z totalitných režimov v 20. storočí na Slovensku.

Po ročnom pôsobení na čele Svetového kongresu Slovákov v roku 1992 sa s rodinou presťahoval do mestečka Saint-Nicolas na južnej strane Rieky svätého Vavrinca, neďaleko Quebec City. Tam na pokojnom mieste, ďaleko od hluku veľkomiest ako Toronto a Montreal, sa stal „farmárom“. Kúpil si kus zeme, kde sa nachádzal les, močiare a prosperujúca farma a vďaka tvrdej práci tam vybudoval golfové ihrisko, hotel a reštauráciu.

Golfovy Farmer a Slovak Connection in Quebec city, Kanadský Slovák, 7. jún 2008, strana 9 Frajkor, Jan George, Marian Stastny Earns Great Slovak Democracy Honors,

Kanadský Slovák, 26. november 2016, strana 9
