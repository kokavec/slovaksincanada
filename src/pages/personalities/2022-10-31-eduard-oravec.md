---
templateKey: blog-post
title: Eduard Oravec
description: Eduard Oravec
featuredpost: false
featuredimage: /img/eduard_oravec_small.jpg
highlight: false
---
![Eduard Oravec](/img/eduard_oravec_big.jpg "Eduard Oravec")

Eduard Oravec sa narodil 26. augusta 1895 v usadlosti Dobšinská Maša v Gemeri. Do Kanady sa prisťahoval v roku 1927. Po príchode cestoval po Kanade za prácou a natrvalo sa usadil v baníckom meste Kirkland Lake v Ontariu. V okolí baní v Kirkland Lake sa usadili mnohí Slováci, ktorí ťažili zlatú rudu. Bola to nebezpečná práce a v prípade, že sa zranili alebo zahynuli, nedostalo sa im, ani ich rodine žiadnej pomoci. Eduard Oravec začal pracovať pre slovenskú komunitu v oblasti osvety a spolkovej činnosti. V 30. rokoch v čase najväčšej hospodárskej krízy v Kanade sa aktívne zapojil do samostatného spolkového hnutia. Ako zakladateľ a vedúci funkcionár „ východnej časti Národného slovenského podporného spolku “ postavil pri jeho zrode slovenský základ z hľadiska „náboženskej a politickej slobody“. Spolu s Gabrielom Kurdelom sa zaslúžil o zmene názvu československy orientovaných Kanadských novín na Slováka v Kanade.

V slovensko-národnom a spolkovom hnutí i v politickom smerovaní zohral významnú úlohu a pri svojich cestách po jednotlivých pobočkách podnecoval aktivity Slovákov v celej Kanade.

Navrhol grafickú podobu hlavičky novín Slovák v Kanade a obálky pre prvé kalendáre Kanadských Slovákov. Zo svojho národného stanoviska nikdy nepoľavil, čo viedlo počas Druhej svetovej vojny k nepríjemným následkom, pretože v tom čase bolo nebezpečné podporovať šírenie slovenskej ideológie v Kanade.

Povzbudzujúcimi článkami a úvahami prispieval do slovensky orientovaných novín, prvých kalendárov Kanadských Slovákov a do spolkových kalendárov Národniar. Dlhšie obdobie zastával v Národnom slovenskom vzájomnom podpornom spolku post hlavného predsedu (a iné zodpovedné funkcie), neskôr bol zvolený za doživotného čestného predsedu nástupcu tohto spolku pod názvom Kanadský slovenský podporný spolok.

Zomrel 16. marca 1974 v Kirkland Lake vo veku 79 rokov a je pochovaný v Kirkland Lake Cemetery.

Hreha, Štefan: Kanadský Slovák, 22. apríl 2000, strana 8
Spolkár: Zakladatelia KSPS - Eduard Oravec, Slovenský hlas, 20. júl 1957, strana 3