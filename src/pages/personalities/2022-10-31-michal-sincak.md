---
templateKey: blog-post
title: Michal Sinčak
description: Michal Sinčak
featuredpost: false
featuredimage: /img/michal_sincak_small.jpg
highlight: false
---
![Michal Sinčak](/img/michal_sincak_big.jpg "Michal Sinčak")

Michal Sinčak sa narodil 5. októbra 1919 v obci Sliepkovce v okrese Michalovce. Do Kanady odišiel v roku 1927 vo veku 8 rokov spolu s matkou za otcom, ktorý sa tam vysťahoval už predtým. Celý život prežil v Montreale, s výnimkou obdobia 2. svetovej vojny, keď bol povolaný do v kanadskej armády, kde pôsobil vo vojenskom orchestri a naučil sa hrať na dychové nástroje. Po návrate z vojny sa naplno zapojil do tvorivej činnosti a práce pre slovenskú komunitu.

Do školy začal chodiť na Slovensku. Po absolvovaní základnej a strednej školy študoval na učiteľskom ústave „Jacques Cartier Normal school“, ktorý ukončil ziskom učiteľského diplomu. Najprv pôsobil ako učiteľ na zák- ladnej škole. Neskôr vyučoval hudbu a spev na rôznych stredných školách. Až do dôchodku pracoval na katolíckych školách v Montreale.

Do tajov cirkevnej hudby ho v ranom veku zasvätil vtedajší správca rodiacej sa slovenskej Farnosti sv. Cyrila a Metoda páter Urban Koval’. Svoj hudobný talent rozvíjal štúdiom na univerzitách v Kanade a Spojených štátoch. Magisterskú prácu napísal na tému najbližšiu jeho srdcu: „Úloha slovenskej ľudovej piesne vo vzdelávaní“ (1962). Funkciu organistu a dirigenta kostolného speváckeho zboru zastával viac ako 75 rokov. Aktívne pôsobil v mládežníckej dychovej hudbe farnosti. Ako talentovaný hudobník ovládal aj ďalšie hudobné nástroje používané najmä v chrámovej hudbe, ale mal dobrý vzťah aj k ľudovej a klasickej hudbe a spevu. S kostolným speváckym zborom a orchestrom vystupoval na mnohých slovenských a výročných podujatiach v oblasti Montrealu. Popritom mal aj svoju vlastnú kapelu.

Jeho hudobná kariéra je mnohorozmerná. Komponoval skladby na vlastné texty i na texty Jozefa Kojtilu a Štefana Hrehu. Nacvičil niekoľko slovenských operiet a muzikálov ako „Keď príde nedeľa“. Najznámejším je trojhodinové pásmo „Včera, dnes a zajtra” prezentované na Slovenskom národnom dni na Expo 67 v Montreale.

Michal Sinčak ostane v pamäti Slovákov v Kanade ako človek hlbokej viery, pevného národného cítenia, aktívny člen komunitného hnutia a výborný spevák.

Zomrel 15. februára 2007. Pochovaný je na cintoríne v Côte-des-Neiges neďaleko Montrealu.

Hreha, Štefan, K nedožitej 90-tke legendárneho organistu Michala Sinčaka, Kanadský Slovák, 3. október 2009, strana 8

https://federationgenealogie.qc.ca/bases-de-donnees/avis-de-deces/fiche?avisID=277624 
