---
templateKey: blog-post
title: František Kvetaň
description: František Kvetaň
featuredpost: false
featuredimage: /img/frantisek_kvetan_small.jpg
highlight: false
---
![František Kvetaň](/img/frantisek_kvetan_big.jpg "František Kvetaň")

František (Frank) Kvetaň pochádzal z Bohdanoviec pri Trnave, kde sa narodil 3. januára 1913. Do Kanady prišiel v roku 1929 za otcom žijúcim v Montreale. Spočiatku pracoval ako stavebný robotník a v roku 1931 sa s pomocou katolíckeho farára Urbana Kovaľa stal učiteľom na slovenskej cirkevnej škole zriadenej pri Škole svätého Jakuba v Montreale. Pôsobil tam do roku 1938. Súčasne hral na organ v slovenskom kostole a pôsobil ako redaktor v novinách Slovák v Kanade.

Zostavil prvé kalendáre kanadských Slovákov na roky 1934 a 1935, do ktorých prispel svojimi básňami, prekladmi a umeleckou prózou. Napísal dramatické pásmo „Pochod dejín“. Písal články a úvahy na spolkovú a politickú tému do slovenských novín (Slovák v Kanade, Slovenské Bratstvo) a kalendárov Kanadskej Slovenskej Ligy, v ktorých podporoval spojenie Kanadskej Slovenskej Ligy a Kanadského Slovenského Podporného Spolku.

Počas krátkeho pobytu v baníckom meste Sudbury v Ontariu sa venoval organizačnej, osvetovej a publicistickej činnosti. 
Bol aktívnym členom a funkcionárom svojpomocných spolkov, najmä Kanadskej Slovenskej Ligy, ktorej zasvätil podstatnú časť svojho života. Bol zástupcom šéfredaktora Kanadského Slováka (1942 -1946). Z jeho iniciatívy bol usporiadaný prvý Slovenský deň v Montreale (1944).

Zohral kľúčovú úlohu pri prechode Kanadskej Slovenskej Ligy z podporného na poistný systém. Podieľal sa na príprave zakladacej listiny Kanadskej Slovenskej Ligy, ktorú v roku 1954 schválil parlament.

Tri volebné obdobia zastával funkciu generálneho tajomníka Kanadskej Slovenskej Ligy. V tejto funkcii vydal niekoľko rozhodnutí zaručujúcich fungovanie a kontinuitu tejto organizácie. Zostavil dobové rezolúcie a memorandá v záujme slovenského národa a slovenskej identity v Kanade adresované vládnej moci. V roku 1963 bol v Montreale hlavným organizátorom osláv 1 100. výročia príchodu Cyrila a Metoda na slovenské územie, ktorého hlavným mottom bolo: „Dedičstvo otcov zachovaj nám, Pane.“

Po odchode z funkcie v Kanadskej Slovenskej Ligy sa až do odchodu do dôchodku venoval svojej profesii notára.

Zomrel 9. januára 1989 vo veku 76 rokov v Montreale, kde je aj pochovaný na Cote des Neiges cintoríne.

V roku 2007 mu Kanadská Slovenská Liga pri príležitosti 75-ročného výročia svojho založenia udelila jubilejnú cenu in memoriam.

Jednota, Volume 122, Number 5876, “Za poznanímsvojich” Kvetaovastoročnia, Hreha,Štefan: 16, január 2013, strana 21

Hreha, Štefan: Kanadský Slovák, 5. január 2013, strana 3
