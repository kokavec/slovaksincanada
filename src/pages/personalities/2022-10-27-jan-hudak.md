---
templateKey: blog-post
title: Ján Hudák
description: Ján Hudák
featuredpost: false
featuredimage: /img/jan_hudak_small.jpg
highlight: false
---
![Ján Hudák](/img/jan_hudak_big.jpg "Ján Hudák")

Ján Hudák sa narodil v roku 1927 na Slovensku v Novej Ľubovni. K mólu Pier 21 v prístave Halifax doplával 16. februára 1951 torpédoborec „Goya“ prestavaný na dopravnú loď prepravujúcu presídlencov. Po dvanásťdňovej úmornej ceste rozbúreným Atlantickým oceánom sa z neho vylodilo 900 vyčerpaných prisťahovalcov. Mnohí z nich boli Slováci a medzi nimi bol i 24 ročný Ján Hudák. Po príchode do Kanady pracoval krátky čas ako drevorubač vo Vermillion Bay a vzápätí sa presťahoval do Wellandu, kde strávil celý svoj život. Tu pokračoval v štúdiu a získal diplom architekta. Tridsať rokov bol zamestnaný v sklárňach Ford v meste Niagara Falls. Hlavná prístavba k Slovak Hall z roku 1963 dodnes dokazuje jeho talent a zručnosť.

Celý život nosil v srdci zanietenie pre slovenský národ a nikdy sa nespreneveril slovenskému dedičstvu, pracoval pre cirkev a slovenskú komunitu v Kanade. Vďaka rôznorodej činnosti pre Slovákov sa stal známou osobnosťou po celej Kanade. V roku 1958 sa stal sa členom Kanadskej slovenskej ligy a pôsobil v nej v mnohých funkciách – ako predseda, podpredseda, tajomník a predseda dozornej rady jej 23 zboru vo Wellande. Nepretržite 40 rokov bol kurátorom Slovak Hall vo Wellande.

Celý život pomáhal pri organizácií peňažných zbierok na financovanie slovenských záležitostí 24 rokov sa podieľal na charitatívnych lotériách, ktoré boli isté obdobie jednou z mála príležitostí, ako mohli bratské organizácie využiť svoje priestory na získanie peňazí na svoje projekty.

Počas pätnástich rokov zastával funkciu v Obvode 1 Ligy v Južnom Ontariu a 23 rokov bol členom redakčnej rady Kanadského Slováka. Ako zakladajúci člen Svetového kongresu Slovákov pôsobil 15 rokov v jeho dozornej rade a v roku 1993 sa zúčastnil zhromaždenia Kongresu v Bratislave. Takisto bol 2 roky podpredsedom združenia Slovenských seniorov Niagary. Bol členom predstavenstva Centra dedičstva a multikulturalizmu vo Wellande a aktívne pracoval v prospech rozvoja jeho aktivít v meste.

Pôsobil v Stavebnom výbore a Rade katolíckej Farnosti svätého Andreja apoštola vo Wellande a slúžil ako eucharistický pomocník. Od roku 1983 bol Rytierom milosrdenstva Hlavného kanadského prepoštstva Zvrchovaného rádu svätého Jána z Jeruzalemu. 
Dostalo sa mu mnohých ocenení z rôznych organizácií a vlád na mestskej, provinčnej a federálnej úrovni. V roku 1998 mu Matica slovenská udelila prestížnu medailu Štefana Moyzesa za 40 rokov nepretržitej práce pri zachovávaní slovenskej kultúry, identity a kresťanských hodnôt v diaspóre.

Zomrel 19. decembra 2005 vo veku 78 a pochovaný je na Cintoríne svätého kríža vo Wellande.

Girhiny, Fr. J, John P. Hudák 1927 – 2005, Kanadská Slovák, 7. január 2006, st. 10 Hudák, Margaret, 75th Birthday Greeting to John P. Hudak, Kanadský Slovák, 2. november 2002. st. 10
