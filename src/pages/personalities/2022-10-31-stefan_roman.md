---
templateKey: blog-post
title: Štefan Roman
description: Štefan Roman
featuredpost: false
featuredimage: /img/stefan_roman_small.jpg
highlight: false
---
![Štefan Roman](/img/stefan_roman_big.jpg "Štefan Roman")

Štefan Boleslav Roman sa narodil 17. apríla 1921 v zemplínskej obci Veľký Ruskov. Študoval na Strednej poľnohospodárskej škole v Košiciach a v roku 1937 ako 16-ročný spolu so starším bratom Jurajom emigroval do Kanady. Chcel si založiť vlastnú farmu. Začínal ako zberač paradajok na farme v Port Perry.

V roku 1941 narukoval do kanadskej armády, ale zo zdravotných dôvodov ho prepustili. Do konca vojny pracoval v Oshawe vo firme General Motors, vyrábajúcej muníciu a vojenské nákladné automobily. Po vojne sa rozhodol podnikať v banskom priemysle.

Založil firmu Concord Mining Syndicate, ktorá sa čoskoro úspešne etablovala v oblasti baníctva Začal obchodovať s akciami nízkej hodnoty a v roku 1953 kúpil 900 000 akcií North Denison Mines za 8.5 centov. O rok neskôr kúpil práva na ťažbu okolo lliot Lake, kde boli objavené najväčšie zásoby uránovej rudy v Ontariu, ktorú začal ťažiť a predávať.

V roku 1987 zamestnával viac ako 13 500 ľudí vo firmách, ktoré vlastnil alebo kontroloval, Jeho majetok sa odhadoval na 3 až 5 miliárd dolárov.

Dvakrát sa uchádzal o pozíciu federálnom poslanca za Konzervatívnu stranu v kanadskom parlamente. Napriek obrovským investíciám nebol nikdy zvolený. Ako konštatoval istý novinár „kreslo v kanadskom parlamente sa nedá kúpiť“.

Štefan Roman venoval svoj čas a peniaze aj na krajanský život. Inicioval, organizoval a finančne podporoval množstvo slovenských podujatí v Kanade, USA i Európe. Stal sa členom výboru Kanadskej Slovenskej ligy, ktorú finančne podporoval. Určitú dobu pôsobil ako redaktor mesačníka Slovenský hlas. V júni 1971 spolu zakladal Svetový kongres Slovákov (SKS) a stal sa jeho prvým predsedom. Túto funkciu si udržal až do svojej smrti v roku 1988.

Dôležitú úlohu zastával v roku 1963 pri prípravách osláv 1 100. výročia príchodu Cyrila a Metoda na územie dnešného Slovenska. Silnú pozíciu získal vo vatikánskych kruhoch a bol jeden z nemnohých laikov, ktorých pápež Ján XXIII. pozval na 2. Vatikánsky koncil. Na svojom pozemku postavil katedrálu Premenenia Pána, ktorej základný kameň posvätil 13. októbra 1980 pápež Ján Pavol II. Vďaka jeho vplyvu a vytrvalému úsiliu vznikla samostatná Eparchia svätých Cyrila Metoda pre Slovákov byzantského obradu v Toronte.

Ako podporovateľ slovenskej mládeže bol iniciátorom a realizátorom myšlienky celosvetových stretnutí mládeže hlásiacej sa k Slovensku. Sníval o tom, že sa tento festival mládeže uskutoční na Slovensku, ale nepodarilo sa mu dohodnúť s vtedajšou komunistickou vládou. Preto sa prvé štyri Festivaly slovenskej mládeže konali vo Waldkraiburgu v Nemecko (4. - 8. augusta 1980), Mount Pocono, USA (25. júna - 1. júla 1983 a 27. júna - 4. júla 1986) a v Semmeringu v Rakúsku (9. - 16. júla 1989).

Bol držiteľom troch čestných doktorátov práva zo svetových univerzít. Zo všetkých získaných ocenení treba uviesť aspoň jedno z najvyšších vatikánskych vyznamenaní - Rytiersky rad svätého Gregora Veľkého, ktorý mu v roku 1963 ako vôbec prvému Slovákovi udelil pápež Ján XXIII.

Spoločne s Eugenom Loblom napísal v roku 1977 knihu „The resposible society“ ktorá vyšla v slovenčine v roku 1983 pod názvom „Zodpovedná spoločnosť“.

Pri príležitosti 100. výročia jeho narodenia odhalila v roku 2021 Matica slovenská v Martine jeho prvú bustu na Slovensku a Slovenská pošta vydala pamätnú známku. V Kanade získal Rad Kanady a bol uvedený do Siene slávy kanadského baníctva. V roku 1995 mu bol na Slovensku posmrtne udelený Rad bieleho dvojitého kríža 1. triedy.

Zomrel vo veku 66 rokov 23. marca 1988 v Unionville v Ontariu . Pochovali ho na Katolíckom cintoríne Svätého Kríža v Thornhill v štáte Ontario. V roku 2013 ho previezli na Cintorín Mt. Pleasan v Toronte.

Joseph Hall, The Sunday Star, 27. marec, 1988
