---
templateKey: blog-post
title: John Vojtech Stepehns
description: John Vojtech Stepehns
featuredpost: false
featuredimage: /img/john_vojtech_small.jpg
highlight: false
---
![John Vojtech Stepehns](/img/john_vojtech_big.jpg "John Vojtech Stepehns")

John Vojtech Stepehns sa narodil 14. júla 1935 v Toronte ako dieťa slovenských prisťahovalcov.

Jeho otec Štefan Vojtek pochádzal z Brestovian a matka Helena rodená Prelovská z obce Dolné Lovčice. Doma sa odmalička s rodičmi rozprával iba po slovensky, vďaka čomu nemal po celý život problém rozumieť a rozprávať v tejto reči. Jeho rodičia patrili k zakladateľom slovenskej rímskokatolíckej Farnosti svätých Cyrila a Metoda a v rámci slovenskej komunity sa aktívne zúčastňovali kultúrneho života.

Vo veku 7 až 19 rokov pôsobil v kostole ako miništrant a pravidelne navštevoval slovenskú školu v miestnej kostolnej hale. Po ukončení strednej školy St, Michael’s College začal študovať právo.

Meno Vojtek mu spôsobovalo problémy, nakoľko ho anglicky hovoriaci ľudia nedokázali správne vysloviť a navyše prezrádzalo príslušnosť k národnostnej menšine, čo bolo začiatkom 60. rokov prekážkou pri hľadaní dobrého zamestnania. Preto sa rozhodol premenovať na Johna Vojteka Stephensa pracovať pre spoločnosť Borden & Elliot a neskôr sa zamestnal u firmy McMillan & Finch. V rámci svojej práci sa mu podarilo získať politické konexie, ktoré neraz pomohli nielen jemu, ale aj slovenskej komunite. V rokoch 1963 až 1969 bol členom predstavenstva Kanadskej slovenskej ligy a slúžil ako poradca v čase, keď sa Liga menila z poisťovacej organizácie na kultúrnu a politickú.

V roku 1967 prišiel na Slovensko navštíviť vzdialených príbuzných a krajina naňho zapôsobila veľmi zaostalým vidieckym dojmom. Keď sa sem potom vrátil v 90. rokoch všimol si ako sa veľmi rozvinulo a zmodernizovalo. V 60. rokoch pôsobil ako predseda Kanadsko- slovenskej obchodnej asociácie. V tom čase vykonal množstvo práce pri začleňovaní a profilovaní Slovákov v početných kanadských organizáciách, ktoré nadobúdali multikultúrny charakter. Stal sa členom Rady pre ľudové umenie a zapojil sa do multikultúrnej prezentácie Caravan v Toronte, ktorá pomohla Slovákom výraznejšie sa prejaviť v rámci širokej škály národností, ktoré budovali Kanadu. V rokoch 1980 až 1982 pracoval pre slovenskú televíziu Panorama.

Na otváracom zasadnutí Svetového kongresu Slovákov v New Yorku ho na jednoročné obdobie (1970-71) zvolili za generálneho tajomníka. Počas existencie Kongresu zastával až do smrti Stephana Romana rozličné poradné funkcie.

Hneď od začiatku svoje právnickej kariéry dosiahol na úrovni Najvyššieho súdu niekoľko prelomových právnych rozhodnutí a neustúpil, keď išlo o pravdu, ani za cenu osobných strát. Prezývali ho Atticus Finch podľa slávnej postavy z románu „Nezabíjajte vtáčika“, lebo vždy odhodlane bojoval za spravodlivosť a pomáhal tým, ktorí to potrebovali.

Pomáhal pri zakladaní Spoločnosti na pomoc prisťahovalcom vedenej evanjelickou a katolíckou cirkvou a podporoval jej činnosť. Táto organizácia zariadila príchod tisícov slovenských utečencov z rakúskych táborov do nového domova v Kanade. Bol hrdý na kanadské i slovenské kultúrne dedičstvo. Horlivo sa zasadzoval za to, aby sa slovenské zvyky, ľudové umenie a jazyk prenášali z generácie na generáciu. Vďaka svojej práci pre Kanadskú slovenskú ligu, Slovenskú národnú radu v Kanade a ďalšie slovenské organizácie nadviazal bohaté vzťahy so Slovákmi z celej Kanady.

V roku 1994 sa stal honorárnym konzulom Slovenskej republiky pre Ontario, čo bolo prejavom uznania za jeho celoživotnú prácu a zároveň sa stal členom Kanadského konzulárneho zboru v Toronte. V tejto funkcii zotrval až do svojho odchodu do dôchodku v roku 2007.

Zomrel 4. apríla 2021 a je pochovaný na katolíckom Cintoríne Svätého kríža v Thornhill v Ontariu.

John Vojtech Stephens – 14. júl 1935 / 4. apríl 2021, Kanadský Slovák, 24. apríl 2021, str. 3.
John Vojtech Stephens – Video rozhovory v archíve Kanadského slovenského inštitútu 12. mája 2011.
