---
templateKey: blog-post
title: Ondrej Miháľ
description: Ondrej Miháľ
featuredpost: false
featuredimage: /img/ondrej_mihal_small.jpg
highlight: false
---
![Ondrej Miháľ](/img/ondrej_mihal_big.jpg "Ondrej Miháľ")

Ondrej Miháľ sa narodil 16. jánuara 1956 v mestečku Silbaš vo vtedajšej Juhoslávii, kde chodil štyri roky do miestnej slovenskej školy. S matkou a sestrou sa vysťahoval ako jedenásťročný do Kanady za otcom, ktorý tam odišiel za prácou rok predtým. Usadili sa v Toronte, kde chodil do základnej a strednej školy. Počas vysokoškolského štúdia sa venoval rôznym oblastiam: elektrotechnike, informatike, marketingu, manažmentu a fotografii. Absolvoval v odbore obchodný manažment.

Po ukončení štúdií v roku 1981 pracoval do roku 1994 v komerčnej sfére. Venoval sa informačným technológiám, najprv v oblasti životného poistenia vo firme Capsco a neskôr v oblasti potravinárstva v National Grocers. Kríza v roku 1992 ho prinútila stať sa súkromným podnikateľom a založiť si vlastnú spoločnosť na vývoj softvéru s názvom MUSEcorp.

Od roku 1995 sa začal venovať výlučne kultúrnej a spoločenskej činnosti. Na náhodnom stretnutí v Toronte v roku 1993 s delegáciou zo Slovenska pod vedením Matice slovenskej prijal ponuku pracovať na Slovensku ako poradca pri racionalizácii činnosti organizácií patriacich Matice slovenskej vrátane Slovenskej národnej knižnice a tlačiarne Neografia. Po dvojročnej práci sa preorientoval do kultúrnej a tvorivej sféry. V roku 1995 po návrate do Kanady založil spolu s ďalšími lídrami slovenskej komunity to, čo sa dnes nazýva Kanadský slovenský Inštitút, na ktorého čele stojí doteraz. V tom čase sa začal venovať komerčnej fotografii.

Kanadský slovenský Inštitút vznikol v roku 1995 a jeho poslaním bolo spolupracovať s rôznymi slovenskými organizáciami a Maticou slovenskou pri prepájaní kultúrneho života Slovákov v Kanade a na Slovensku. V roku 1998 sa jeho činnosť zmenila na zhromažďovanie, archivovanie a uchovávanie histórie Slovákov v Kanade pre potreby výstav a verejných prezentácií. Výstava Slováci v Kanade svojimi očami obsahujúca 225 panelov, ktorá precestovala Slovensko (2004) a Srbsko (2005) bola jedinou expozíciou v Európe, ktorá podala ucelený obraz o dejinách Slovákov v Kanade.

Doteraz redigoval a vydal viacero dvojjazyčných (anglicko-slovenských) historických kníh, ktoré sa zaoberajú príbehom slovenského prisťahovalectva do Kanady. Patria sem „Slováci v Kanade svojimi očami (2004)”, „Vojvodinskí Slováci v Kanade (2005)”, „Slovenský folklór v Kanade (2012)” a „Náboženský život Slovákov v Kanade (2010)”. K 160. výročiu narodenia Gustáva Maršalla Petrovského, preložil zo slovenčiny do angličtiny jeho knihu „Spod závejov amerických” (2012), ktorá rozpráva o útrapách slovenských vysťahovalcov do USA a Kanady na prelome 19. a 20. storočia. v roku 2016 vydal piatu knihu série o prisťahovalcoch „Silbaš dedina snov”, v ktorej vychádza zo skúseností vlastnej rodiny a ukazuje, s akými ťažkosťami a nástrahami sa museli vyrovnávať Slováci pri budovaní svojho nového života v Kanade.

Svoje fotografie vystavoval na Slovensku, v Rakúsku v Kanade a Srbsku. Prvou výstavou bola výstava Horehronie mojimi očami (1994) Neskôr pokračoval výstavami Folklórne slávnosti Detva (2005), Zanikajúca krása slovenských domov vo Vojvodine (2006-2008) Úvahy v zrkadle času (2008-2009), Moja Kanada (2010-2012) a napokon Silbaš – Spomienky ukryté v skle (2017). Na výstavy nadviazal dvomi dielmi knihy Zanikajúca krása slovenských domov vo Vojvodine (2008, 2021), v ktorý fotograficky dokumentuje miznúcu slovenskú architektúru vo Vojvodine. Doteraz poslednými publikáciami sú kniha venovaná pamiatke jeho matky Pesničky pod oblokom v Silbaši (2018) a kniha o rodnom meste „Od jari do jari v Silbašskom chotári” (2019).

Ondrej Miháľ žije v kanadskom Toronte.
