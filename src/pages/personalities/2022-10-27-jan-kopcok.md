---
templateKey: blog-post
title: Ján Kopčok
description: Ján Kopčok
featuredpost: false
featuredimage: /img/jan_kopcok_small.jpg
highlight: false
---
![Ján Kopčok](/img/jan_kopcok_big.jpg "Ján Kopčok")

Ján Kopčok sa narodil 28. októbra 1946 v Báčskom Petrovci vo vtedajšej Juhoslávii, kde vychodil miestnu slovenskú školu. Bol jedným z 8 súrodencov. Do Kanady pricestoval 3. apríla, 1968 ako mladý dvadsaťdvaročný muž najmä z ekonomických dôvodov, lebo ako sám hovoril, „doma nebolo dosť práce a vždy som sníval o Kanade“. Keď prišiel do Kanady, neovládal angličtinu a naučil sa ju až v práci. Jeho prvé zamestnanie v Kanade bolo na rodinnej farme v Essexe v Ontariu, kde zarábal medzi 100 a 200 dolárov mesačne.

Postupom času sa z Juhoslávie do Kanady presťahovala aj jeho rodina. Spoločne neúnavne viac ako 35 rokov budovali spoločností Gulf Homes Ltd., Gulf Construction of Windsor. a Petrovec Investments, z ktorých sa stali veľmi úspešné podniky.

Bol uznávaným obchodníkom, ktorý spolupracoval s mnohými odborníkmi - právnikmi, účtovníkmi, architektmi, realitnými maklérmi, politikmi, starostami, členmi mestskej rady, dodávateľmi a inými podnikateľmi, ktorých vždy považoval za priateľov a oni ho nazývali Big John (Veľký Ján).

Pôsobil ako prezident Asociácie staviteľov domov Greater Windsor, člen Windsorskej stavebnej asociácie a Tecumseh BIA a mnohých miestnych komunitných organizácií. Nikdy nezabudol na svoje skromné začiatky a pomohol mnohým Slovákom začať nový život v Kanade. 
Bol filantropom a pomáhal mnohým ľuďom a farnostiam pri napĺňaní ich poslania. Pôsobil ako predseda Správnej rady domu seniorov Slovak Vila , Slovenského klubu Vojvodina a Rady Narodenia Pána evanjelickej cirkvi. Vždy sa usiloval o zachovanie slovenského dedičstva, ktoré si nesmierne cenil. Podporoval regionálny multikultúrny festival Carrousel of Nations a slovenské folklórne skupiny Rozmarín a Domovina. Na svojej farme každoročne hostil piknik Slovákov s Vojvodiny.

V rokoch 2004 a 2005 bola z jeho iniciatívy uvedená v mnohých mestách vo Vojvodine v Juhoslávii veľkolepá výstava snázvom „Slováci v Kanade svojimi očami“, na ktorú nadviazala jedinečná kniha o Slovákoch v Kanade z Vojvodiny „Vojvodinskí Slováci v Kanade“.

Zomrel 24. septembra 2006 v meste Mississauga a pochovaný je na cintoríne Windsor Memorial Gardens vo Windsore.

https://windsorstar.remembering.ca/obituary/jan-kopcok-1066339754
