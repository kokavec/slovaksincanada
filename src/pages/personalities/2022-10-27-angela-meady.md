---
templateKey: blog-post
title: Angela Meady
description: Angela Meady
featuredpost: false
featuredimage: /img/angela_meady_small.jpg
highlight: false
---
![Angela Meady](/img/angela_meady_big.jpg "Angela Meady")

Angela Meady (Mikita) sa narodila 28. júla 1959 vo Fort William (Thunder Bay) v provincii Ontario slovenskému otcovi a matke, ktorá mala fínsko-dánsky pôvod. Jej slovenské korene siahajú k Michalovi Mikitovi pochádzajúcemu z východoslovenského Sabinova a Terézii Kaštyákovej, pôvodom z Oravy, ktorí sa ako slovenskú prisťahovalci stretli a v roku 1885 zosobášili v Kanade. Vyrastala neďaleko Thunder Bay, kde v tom období žilo 50% slovenských prisťahovalcov. Slovenská komunita sa sústreďovala okolo slovenského katolíckeho Kostola svätého Petra a priľahlej školy. So slovenským jazykom a kultúrou prichádzala do styku na dennej báze a v detskom veku horlivo túžila o návrat k svojim slovenským koreňom.

Stala sa členkou tanečnej skupiny Jánošíkova družina a spievala v zbore miestneho kostola, kde sa slúžili dvojjazyčné omše pre slovensky a anglicky hovoriacich veriacich.

V čase dospievania bola členkou Slovenskej légie, kde získala bližší vzťah k slovenskej kultúre vďaka rodinným stretnutiam a kontaktom so staršími i mladšími príslušníkmi slovenskej komunity v Thunder Bay. O krajine predkov čítala všetko, čo jej prišlo do ruky a bola šťastná, pretože mala otca a starých rodičov, ktorí sa s ňou radi podelili o príbehy z minulosti.

Študovala na Torontskej univerzite, kde získala bakalársky titul z filozofie a anglickej literatúry a následne magisterský titul z knihovedy a informačných technológií. Po niekoľkých rokoch strávených v rôznych zamestnaniach v Toronte sa vrátila do Thunder Bay, kde začala pracovať ako knihovníčka v miestnej verejnej knižnici.

Celoživotný záujem o slovenské záležitosti ju doviedol k skúmaniu svojho pôvodu a podarilo sa jej vypátrať slovenské korene od 17. storočia a svoju domácu knižnicu obohatila viacerými knihami zaoberajúcimi sa problematikou Slovákov. Pri prípravách osláv 90. výročia Kostola svätého Petra zohrala vedúcu úlohu pri výskume jeho histórie a stále na čele výboru pri tvorbe pamätnej knihy Osada svätého Petra a organizácii výstavy a slávnosti. Bola aj hlavnou prednášajúcou a organizátorkou osláv jeho následnej storočnice.

Počas výskumu súvisiaceho s týmito projektmi sa stretla s Ondrejom Miháľom a začala spolupracovať na projekte Slováci v Kanade, do ktorého prispela textami a urobila rozhovory s príslušníkmi staršej generácie v Thunder Bay. Poskytla tiež fotografie a artefakty (ako bol napríklad dres hráča NHL Rudyho Migaya), ktoré sa stali súčasťou putovnej výstavy. Bola prítomná sa jej slávnostnej vernisáži v Bratislave.

Bola redaktorkou a zodpovedala za kvalitu anglických textov knihy Slováci v Kanade svojimi očami a nadväzujúcich kníh vydaných Slovenským kanadským inštitútom pod vedením Ondreja Miháľa.

Niekoľkokrát navštívila svojich príbuzných na Orave a zúčastnila sa letnej školy slovenčiny organizovanej Univerzitou Komenského v Bratislave.

Stále žije v Thunder Bay a prehlbuje si svoje vedomosti. O poznatky zo svojho výskumu sa delí s ostatnými prostredníctvom článkov v Kanadskom Slovákovi a iných slovenských médiách v Kanade. Prispieva do múzea v Podbieli na Slovensku, spolupracuje na mnohých projektov a podieľa sa na databáze úmrtných oznámení Slovákov v Thunder Bay Svoj profesionálny život zasvätila práci v knižnici na rôznych pozíciách a v súčasnosti je riaditeľkou zbierok. Získala množstvo ocenení v oblasti vzdelávania a výročnú cenu Asociácie knižníc ako knihovníčka.