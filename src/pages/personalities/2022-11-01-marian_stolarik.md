---
templateKey: blog-post
title: Marián (Mark) Stolárik
description: Marián (Mark) Stolárik
featuredpost: true
featuredimage: /img/marian_stolarik_small.jpg
highlight: true
---
![Marián (Mark) Stolárik](/img/marian_stolarik_big.jpg "Marián (Mark) Stolárik")

Marián (Mark) Stolárik sa Narodil 22. apríla 1943 v slovenskom meste Martin. V zime 1945 sa jeho osemčlenná rodina vysťahovala do Rakúska. Všetci spolu žili v jednej miestnosti, až kým sa mohli v roku 1951 odsťahovať do Kanady. Tam sa napokon usadili v Ottawe. V roku 1965 získal titul bakalára a v roku 1967 titul magistra z histórie na Ottawskej univerzite. Jeho magisterská práca niesla názov „Úloha amerických Slovákov pri vzniku Československa, 1914 – 1918“. Titul Ph.D. dosiahol na Minnesotskej univerzite, kde jeho profesor Timothy L. Smith zriadil prvý prisťahovalecký archív v USA. Pomáhal profesorovi Smithovi pri zbere materiálov zo slovenských komunít v USA a Kanade, pričom pracoval na svoje dizertačnej práci „Prisťahovalectvo a urbanizácia: slovenské skúsenosti, 1870 – 1918“ , ktorá bola publikovaná v roku 1974.

Svoju profesionálnu dráhu začal ako asistent a pomocný profesor na Clevelandskej štátnej univerzite. Neskôr sa vrátil do Kanady, kde pracoval v Národnom múzeu človeka. V tomto období sa venoval zberu materiálov týkajúcich sa slovenskej histórie a kultúry, ktoré poskytol múzeu, Národnej knižnici a Národnému archívu. Založil Asociáciu slovenských štúdií a desať rokov pôsobil ako jej tajomník-pokladník a šéfredaktor informačných bulletinov. V roku 1979 sa stal výkonným riaditeľom (neskôr predsedom) Balch inštitútu pre etnické štúdie vo Philadelphii zameraného na spravovanie a výklad etnických artefaktov a zbierok.

V osemdesiatych rokoch vyzbierali Slováci v Kanade a USA 500 000 dolárov, ktoré kanadská vláda použila na vytvorenie Katedry slovenskej histórie a kultúry na Ottawskej univerzite. Katedra začala fungovať v máji 1990. Do funkcie profesora a vedúceho katedry nastúpil v januári 1992 a plnil ju až do svojho odchodu do dôchodku v roku 2022. Učil históriu Slovákov, strednej Európy a prisťahovalectva do Severnej Ameriky. Založil archív a osem štipendií pre študentov na hradenie štúdia tohto programu. Získané finančné prostriedky mu takisto umožnili zabezpečiť hosťujúcich prednášajúcich pre školu i slovenských poslucháčov.

Zorganizoval tri veľké konferencie a na jednej z nich v roku 2002 sa zúčastnil aj vtedajší slovenský prezident Rudolf Schuster. Napísal deväť kníh a viac ako šesťdesiat článkov do vedeckých časopisov, ktorých témou bola slovenská, či prisťahovalecká história. Jeho najnovšia publikácia sa nazýva „Kde je môj domov? Slovenské prisťahovalectvo do Severnej Ameriky, 1870- 2010.“

Je členom Kanadskej slovenskej ligy, v roku 1993 bol zvolený za jej predsedu a v tejto funkcii zotrval po tri funkčné obdobia. Je všeobecne uznávanou osobnosťou. V roku 1992 mu Matica slovenská udelila striebornú medailu. V roku 1998 ho slovenský minister zahraničných vecí vyznamenal striebornou medailou. V roku 2002 dostal od prezidenta Slovenskej republiky Prezidentskú medailu. V roku 2013 ho zaradili medzi „Vyslancov dobrej vôle“ Slovenskej republiky. V roku 2022 bol ocenený Medailou Daniela Rapanta za celoživotné zásluhy, pričom vo svojej činnosti pokračuje aj po odchode do dôchodku.

Stolarik, Anne, M. Mark Stolarik named Goodwill Envoy for Slovak Republic, Kanadský Slovák, 29. jún 2013, st. 8

Stolarik, Anne, M. Mark Stolarik Reaches Major Milestone, Kanadský Slovák, 28. apríl 2018, str. 8