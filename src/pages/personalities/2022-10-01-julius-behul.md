---
templateKey: blog-post
title: Július Behul
description: Július Behul
featuredpost: false
featuredimage: /img/julius_behul_small.jpg
highlight: false
---
![Július Behul](/img/julius_behul_big.jpg "Július Behul")

Július Behul sa narodil 11. januára 1947 v Novom Meste nad Váhom. Jeho rodičmi boli Július Behul a Eva rodená Uherová. Základnú a strednú školu navštevoval vo svojom rodisku. Do kanadského Toronta emigroval v decembri 1968.

V Kanade začal pracovať ako kurič v kotolni v obchodoch Herman Furs. Čoskoro sa presadil ako aranžér výkladov. Po sobáši žil krátko v Hamiltone, kde pracoval ako aranžér výkladov a obchodov pre spoločnosť Reit- mans. Ďalších 20 rokov pracoval ako aranžér výkladov prevažne exkluzívnych odevných obchodov a interiérový dizajnér.

V slovenskej komunite v Toronte pracoval na mnohonárodných výstavách CARAVAN, kde dostal aj prvú cenu. V tom čase sa začala aj jeho dlhodobá kultúrna a umelecká spolupráca s Misiou slovenských jezuitov sídliacou v Cambridge v Ontariu.

V polovici 80. rokov začala jeho intenzívnejšia spolupráca s Kanadským Slovákom zameraná na tlačovú prípravu a ilustrovanie ročeniek, kalendárov, či návrhov titulných strán kníh.
Spolupráca so slovenskými jezuitmi prešla do kontinuálneho vzdelávania v otázkach viery, a to najmä v rokoch 1989 – 1991 na Vicky Wasper Seminars. V roku 1989 ukončil externé kurzy teologických prednášok Patricka O. Leary S. J.

Po páde totalitného režimu v Československu sa stal spoluzakladateľom Kruhu priateľov Slovenska, ktorý všestranne podporoval hnutie za osamostatnenie Slovenska.
V tom čase sa začal intenzívnejšie spolupracovať s Kanadskou slovenskou ligou. Stal sa členom jej hlavného výboru a neskôr členom výboru I. okresného zboru KSL. V roku 1997 sa stal šéfredaktorom novín Kanadský Slovák. V roku 2004 bol zvolený za predsedu 7. zboru KSL v Toronte (Mississauge). V roku 2008 v čase pred jej návštevou Európy bol poradcom Michaëlle Jean, generálnej guvernérky Kanady a zástupkyne britskej kráľovnej Alžbety II.

Na kultúrnom poli bol aktívny aj mimo slovenskej komunity. V roku 1987 sa stal členom predstavenstva torontskej North York Symphony ( v súčasnosti Metro Sympfony). Po niekoľkých rokoch sa stal jedným z riaditeľov divadla Toronto Operetta Theatre. Vo vedení týchto hudobných telies pôsobil približne dve dekády.
Od roku 1991 dostal viaceré vyznamenania, či medaily. Patrí k nim napríklad Prezidentská medaila za kultúrnu činnosť v krajanskom živote – udelená prezidentom Slovenskej republiky Rudolfom Schusterom v roku 2003. V roku 2008 a v roku 2011 získal za novinársku tvorbu ocenenie Best Editorial and Designe od Ontario National Ethnic Press and Media Council of Canada, a to za prínos pre kanadskú žurnalistiku. V novembri 2015 mu bola udelená pamätná medaila Úradu pre Slovákov žijúcich v zahraničí za dlhoročný prínos k rozvoju slovenskej žurnalistiky v zahraničí a osobný prínos k uchovaniu a rozvoju národného, duchovného a kultúrneho povedomia Slovákov: V marci 2022 medaila Rádu sv. Sebastiána od Ordinariátu ozbrojených síl a ozbrojených zborov Slovenskej republiky.

Žije a pracuje ako šéfredaktor novín Kanadský Slovák v Toronte.