---
templateKey: blog-post
title: Ján Hurný
description: Ján Hurný
featuredpost: false
featuredimage: /img/jan_hurny_small.jpg
highlight: false
---
![Ján Hurný](/img/jan_hurny_big.jpg "Ján Hurný")

Ján Hurný sa narodil v roku 1902 v roľníckej rodine v Dobrej nad Ondavou, neďaleko Vranova nad Topľou. Do Kanady odišiel v máji 1927 do mesta Montreal, ktoré bolo v tom čase novým centrom Slovákov v Kanade. Ako verný vlastenec a národovec sa zapojil do spolkov, divadelných krúžkov a činností v mene motta “ Za tú našu slovenčinu”. V roku 4. decembra 1936 sa za ním prisťahovala manželka Mária s dcérami a v ich prisťahovaleckých dokumentoch má Ján Hurný uvedené povolanie stolár.

Na Slovensku sa angažoval v autonomistickej politickej línii Hlinkovej slovenskej ľudovej strany, ktorá presadzovala svoje idey v Kanade prostredníctvom tamojšieho zboru Slovenskej Ligy v Amerike. Vždy stál v popredí všade tam, kde sa jednalo o Slovákov, Slovensko, či slovenské práva. Týmto nekompromisným prístupom sa stal známym po celej slovenskej Kanade.

V Montreale založil zbor Slovenskej Ligy v Amerike, ktorý mal asi 600 členov. Podobne bol aktívny pri zakladaní mládežníckeho spolku Prvej katolíckej slovenskej Jednoty (1927) a neskôr pri zakladaní dychovej kapely zloženej z mladých členov Jednoty, ktorá bola pýchou Slovákov v Montreale. V roku 1928 sa pripojil k organizovaniu katolíckej farnosti svätých Cyrila a Metoda, slovenskej školy a v roku 1933 bol jedným zo spoluzakladateľov miestneho zboru novozaloženej Kanadskej slovenskej ligy.

Zúčastňoval sa každoročných osláv generála M. R. Štefánika, ako aj na protestných demonštrácií za šírenie a obhajobu záujmov slovenského národa, ktorých konečným cieľom bolo dosiahnutie nezávislosti Slovenska. Neskôr sa jeho iniciatíva prejavovala v organizovaní jednotárskych, či spomienkových dní pri príležitosti výročia prvej Slovenskej republiky.

Svojho národného ducha vložil do transformácie Kanadských novín, ktoré boli v roku 1933 premenované na Slovák v Kanade a získali výrazne národnú orientáciu. V prvom knižnom kalendári kanadských Slovákov na rok 1934 napísal “Dnes Slovák v Kanade je realitou... Nesúhlasí s dnešným režimom v Československu a nebude dotiaľ, pokiaľ národ slovenský nedostane, čo mu patrí”. Pranieroval nielen ľudí stojacich v opozícii, ale v prípade potreby aj svojich. Nesporne patril k výrazným postavám a formovateľom všestranného života kanadských Slovákov. V tridsiatych rokoch sa zapojil to publikačnej činnosti s Gabrielom Kurdelom v novinách Slovák v Kanade a neskôr ako predseda vydavateľskej spoločnosti Slovenské bratstvo.

Ako hlboko veriaci človek s pevnými morálnymi zásadami a dopisovateľ vari všetkých slovenských periodík na kontinente sa neraz dostal do sporu s predstaviteľmi Československa, ktorí podporovali počas Druhej svetovej vojny politiku exilového prezidenta Beneša, ako aj s oficiálnymi predstaviteľmi organizácií, ktorým prekážalo jeho silné vlastenectvo, a preto ho považovali za „najnebezpečnejšieho slovenského činiteľa v Kanade“.

Svetový kongres Slovákov ocenil jeho činnosť pre rozvoj slovenského hnutia v Kanade a posmrtne mu udelil diplom za zásluhy, ktorý prevzala jeho manželka na oslave slovenskej samostatnosti v Montreale 13. marca 1988.

Zomrel 1. augusta 1965 vo veku 63 rokov a pochovaný je na Cintoríne Panny Márie Snežnej v Montreale

Hreha, Stefan, Ján Hurný – Nekompromisný slovenský rodoľub, Kanadská Slovák, 27. marec 2004, st. 8