---
templateKey: blog-post
title: Štefan Reištetter
description: Štefan Reištetter
featuredpost: false
featuredimage: /img/stefan_reistetter_small.jpg
highlight: false
---
![Štefan Reištetter](/img/stefan_reistetter_big.jpg "Štefan Reištetter")

Štefan Reištetter sa narodil 7. júla 1914 v šarišskej obci Lipiany pri Sabinove, Po skončení základnej školy vo svojom rodisku, študoval na gymnáziu v Prešove a neskôr na Učiteľskom ústave v Bratislave, Ako učiteľ pôsobil na školách v Kojšove, Buzie, Lipianoch a Gombošoviciach.

Politicky sa angažoval v hnutí Hlinkovej slovenskej ľudovej strany a po 6. októbri 1938 v strane Slovenskej národnej jednoty. Počas prvej Slovenskej republiky bol okresným tajomníkom vládnej strany v Ružomberku, Levoči a Bardejove. Po vojne s rodinou emigroval do Rakúska a odtiaľ po troch rokoch v roku 1948 do Kanady. Natrvalo sa usadil v meste St. Catharines na juhu Ontaria. Najprv mal svoju farmu v obci Louth, ale až do odchodu do dôchodku si na život zarábal v automobilovej továrni General Motors.

Hneď po príchode do Kanady začal aktívne pôsobiť v kultúrnych, politických a náboženských spolkoch a časopisoch kanadských Slovákov. Osvetová a výchovná činnosť, v ktorej sa osvedčil už doma na Slovensku, sa stala širokým poľom jeho pôsobnosti v radoch slovenskej pospolitosti v Kanade, najmä v Kanadskej slovenskej lige, kde bol určité obdobie hlavným zapisovateľom a od roku 1958 do roku 1970 štvrtým šéfredaktorom jej úradného tlačového orgánu Kanadský Slovák.

Reištetter dlhé roky vykonával funkciu predsedu 31. miestneho zboru KSL a pôsobil aj v I. okresnom zbore. Bol hybnou silou slovenskej tvorivosti v niagarskom regióne a aktívnym členom Zahraničnej Matice slovenskej. Ako organizátor Slovenských dní, osláv samostatnosti a kultúrnych podujatí, na ktorých sa zúčastňovali mládežnícke tanečné skupiny sa stal sa známym a uznávaným v “slovenskom svete” nielen v Ontariu, ale aj v celej Kanade. Svoj organizačný talent preukázal pri nácviku divadelných hier, založení a činnosti speváckeho zboru a ako organista pri slovenských bohoslužbách. S folklórnou skupinou Nitra, ktorú založil spolu s Mary Bakovou v roku 1957 precestoval Kanadu a časť USA a tancami a spevmi prezentovali krásu a bohatstvo slovenského folklóru. Aktívne prispieval do novín a časopisov už na Slovensku (redigoval aj regionálny časopis Tatranské hlasy). V emigrácii okrem redigovania Kanadského Slováka písal aj do ďalších časopisov (Mária, Katolícky sokol, Slovenská obrana, Jednota a ďalšie).

Štefan Reištetter zomrel 17. marca 2006 v St. Catharines a pochovaný je na cintoríne Victoria Lawn.

Phillips, Joan, His dining room Table Slovak Weekly’s City Desk, 14. október 1969, St. Cahtarines Standard.
Behul, Julo, Patriod Štefan Reistetter, Kanadský Slovák, 25. marec 2006, st. 1