---
templateKey: blog-post
title: Tibor Kovalík
description: Tibor Kovalík
featuredpost: false
featuredimage: /img/tibor_kovalik_small.jpg
highlight: false
---
![Tibor Kovalík](/img/tibor_kovalik_big.jpg "Tibor Kovalík")

Tibor Kovalík sa narodil 21. septembra 1935 v Poprade. V roku 1963 absolvoval Školu umeleckého priemyslu v Bratislave. To je všetko, čo je verejne známe o jeho živote na Slovensku. Dôvodom jeho emigrácie boli tvorivé obmedzenia súvisiace s totalitným režimom a cenzúrou.

Do Kanady emigroval v roku 1968 po obsadení Československa vojskami Varšavskej zmluvy. Spolu s manželkou Júliou a synmi sa usadil v Toronte. Zapojil sa do života slovenskej komunity. Umelecky ho očarilo imaginatívne a surrealistické umenie, ktoré nazvali so synom Petrom „irrealizmus“. Už v rokoch 1972-1975 sa stal podpredsedom a neskôr predsedom Spolku kanadských výtvarných umelcov a umeleckým riaditeľom Art Magazine v Toronte. Vyučoval výtvarné umenie na Toronto Art School a Sheridan College v Oakville. 
V roku 1974 svojou tvorbou reprezentoval Kanadu na Bienále výtvarného umenia vo Florencii. Bol to jeden z nemnohých Slovákov, ktorý sa dostal do publikácií typu “Kto je kto v USA“, „Kto je kto vo Svete“ „Kto je kto Commonwealthe“ a „Kto je kto v Kanade“. V roku 1975 získal druhú cenu vo výtvarnej súťaži o kanadské olympijské mince. Svoju umeleckú tvorbu prezentoval na Svetovom kongrese Slovákov v Ríme (1975).

Jeho diela boli publikované v knihách: . From tale to tale : an international collection of children’s stories, (Z rozprávky do rozprávky, medzinárodná zbierka príbehov pre deti). Kovalik : paintings, drawings Kovalík: maľby, kresby) (1976), Tibor Kovalik, Peter Kovalik : their Canadian decade, (Tibor Kovalík, Peter Kovalí: ich kanadské desaťročie),1968-1978 (1978), Vroku 1981 Keith Norman a J. Rebecca Robinsonová spracovali monografiu Say Nothing (Nič nevrav) o tvorbe Tibora a Petra Kovalikovcov.

Koncom roku 1989 sa s druhou manželkou Roselin a dcérou Sofiou presťahovali do frankofónnej provincie Quebec, kde v horskom mestečku Lac-Beauport nachádzajúcom sa severne od Cité du Québec žil a tvoril až do svojej smrti.

Od príchodu do Kanady ilustroval viac ako 25 detských kníh ako: The city beyond the gates (Mesto za bránami)(1972), Africa my love (Afrika, moja láska)(1974), Žoly bol ohňový pes (1973), Who owns the Earth (Kto vlastní Zem) (1979), From Tale to Tale (Z rozprávky do rozprávky) (1979), Voices from the Vaults ((Hlasy z hrobiek)1987), Janosik – We remember ( Jánošík – Spomíname) (2008) Ilustroval dve CD: Rick Wakeman – Classic tracks a Patrick Moraz – Windows of Time (Okná času).

V roku 1994 sa stal laureátom Zlatého listu mesta Lac-Beauport. Vystavoval samostatne alebo na kolektívnych výstavách v Kanade, v USA, v Európe a v Latinskej Amerike.

Jedinú výstavu na Slovensku mal v roku 1995 v Podtatranskom múzeu v Poprade.

V spolupráci s prvým slovenským veľvyslancom v Kanade, spisovateľom Antonom Hykischom, v roku 1995 daroval Tibor Kovalik reprezentačným priestorom veľvyslanectva SR v Ottawe cyklus portrétov prvých panovníkov na území Slovenska: Pribinu, Rastislava a Svätopluka.

V roku 2006 dokončil sériu 26 obrazov Fantastická abeceda, na ktorej pracoval takmer desať rokov. Do svojej smrti pracoval na sérii Oslobodené sny.

Tibor Kovalik bol bystrým a provokatívnym publicistom. Písal glosy nielen do kanadských a krajanských novín, ale aj do slovenských periodík. Do smrti zostal zanietením obrancom slovenskej národnej identity a štátnosti a vždy bol ochotný výtvarne sa podieľať na rôznych slovenských podujatiach. Obrazy Tibora Kovalika vlastnia viaceré galérie v Kanade, USA a nadácia Joana Miróa v Barcelone, predovšetkým však Slováci v Kanade, či už v Toronte alebo Lac-Beauport.

Zomrel dňa 28. novembra 2019 vo veku 84 rokov a pochovaný je na cintoríne v Lac-Beauport.

Behul, Julius, Tibor Kovalik 1935 – 2019, Kanadský Slovák, 1. február, 2020, st. 3 Marcotte, Francois, De la Slovaquie á Lac-Beauport, vol. 1 numéro 7, Avril 207, pg. 22 Cloutier, Particia, Tibor Kovalik fait de l’art un jeu, Le Soleil, 11 mars 2006, page C12
