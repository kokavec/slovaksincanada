---
templateKey: blog-post
title: Andrej Potocký
description: Andrej Potocký
featuredpost: false
featuredimage: /img/andrej_potocky_small.jpg
highlight: false
---
![Andrej Potocký](/img/andrej_potocky_big.jpg "Andrej Potocký")

Andrej Potocký sa narodil 23.mája 1893 v Sedliackej Dubovej na Orave, kde chodil na základnú školu. Bol šiestym z jedenástich súrodencov. Do Kanady sa vybral v roku 1910 „na čierno” bez cestovného pasu ako šestnásťročný mladík za bratom, ktorý žil vo Westley v Britskej Kolumbii. Pricestoval tam 18. júla 1910 a brat Jozef, ktorý pracoval ako rušňovodič železničnej spoločnosti CPR, mu ihneď zohnal prácu, a tak aj on začal od 23. júla pracovať v tej istej spoločnosti. Denne pracoval 10 hodín za 15 centov na hodinu.

Počas Prvej svetovej vojny žil v mestečku South Slocan. V tom čase železničná spoločnosť dostala príkaz prepustiť robotníkov z nepriateľských európskych krajín, ktorým ešte nebolo udelené kanadské občianstvo. A takých bolo málo. Andreja Potockého neprepustili, ale jeho ďalšieho brata Petra, ktorý bol v Kanade od roku 1913, áno. Mnohí Slováci boli umiestnení do koncentračných táborov, iní ušli cez lesy do USA. CPR mesačne sťahovalo robotníkom jednodňovú mzdu na podporu kanadských vojenských aktivít v Európe.

Dňa 17. apríla 1918 odišiel za prácou do Lake Heads v dnešnom Thunder Bay v Ontariu. Prácu dostal v lodnom prístave CPR a pracoval tam plných 40 rokov až do odchodu do dôchodku v roku 1958. Na jeseň roku 1918 prežil španielsku chrípku a strávil 4 týždne v nemocnici. 4. februára 1919 sa oženil s Annou Matuľkovou a zapojil do všestranného rozvoja slovenského života, najprv vo Fort William a postupne po celej Kanade. Vstúpil do mestského zboru Slovenskej Lige v Amerike a po veľkej hospodárskej kríze v rokoch 1929-1930 roku vyvíjal veľmi záslužnú činnosť v prvej katolíckej Slovenskej jednote a neskôr v Kanadskej Slovenskej Ligy.

Od mladosti sa v Thunder Bay naplno zapájal do všetkých oblastí slovenského života. Slúžil potrebám celej komunity, farnosti, slovenskej škole, svojpomocným spolkom, ochotníckemu divadlu a spoločenským krúžkom.

V roku 1935 sa stal hlavným tajomníkom Kanadskej Slovenskej Ligy a bol ním takmer 25 rokov (1935 – 1954). Spravoval bohatú spolkovú korešpondenciu prichádzajúcu zo všetkých kútov Kanady a zo zahraničia, členskú evidenciu, kontrolu finančných fondov a investícií organizácie, pričom netreba vynechať riešenie konfliktov a sporov medzi členmi.

Ako mimoriadne aktívny činiteľ organizácie prispieval článkami do všetkých slovenských novín, kalendárov a knižných publikácií. Zozbieral a vydal dva cyklostylované zväzky úradnej korešpondencie Kanadskej Slovenskej Ligy za roky 1935 až 1954. V spolkových radoch a medzi rodákmi v Kanade bol všestranne rešpektovanou osobnosťou a úctivo ho oslovovali „Baťko”. V Kanadskej Slovenskej Lige ho zvolili za doživotného čestného predsedu.

Zomrel 24. novembra 1996 v Thunder Bay vo veku 103 rokov a je pochovaný na cintoríne sv. Patrika.

Kanadský Slovák, 29. apríl 2000, strana 8
Kanadský Slovák, 3. november 2001, strany 9, 12
Spomienky priekopníkov, Imrich Stolárik , Tu už bol iný život“, Andrej Potocký, str. 179-188.
