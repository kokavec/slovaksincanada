---
templateKey: blog-post
title: Andrej Kučera
description: Andrej Kučera
featuredpost: false
featuredimage: /img/andrej_kucera_small.jpg
highlight: false
---
![Andrej Kučera](/img/andrej_kucera_big.jpg "Andrej Kučera")

Andrej Kučera sa narodil 25. októbra 1899 v roľníckej rodine v Radošovciach (okres Senica). Bojoval v Prvej svetovej vojne a po jej skončení pracoval vo svojom rodisku ako roľník a viedol mäsiarstvo spojené s hostincom.

Do Kanady odišiel v roku 1926 a natrvalo sa usadil v meste Winnipeg. Po krátkom čase sa zamestnal v železničnej spoločnosti Canadian Pacific Railway v meste Ignace (Ontario). Na vlastnú žiadosť bol v roku 1927 preložený do Winnipegu, kde pracoval až do svojho odchodu do dôchodku v roku 1964. V roku 1933 sa za ním prisťahovala jeho rodina.

V tamojšom 415. zbore Slovenskej Ligy v Amerike začal rozvíjať svoju spolkovú a národne orientovanú činnosť. V roku 1930 sa stal predsedom miestneho zboru. Pre ľahostajný postoj Slovenskej Ligy v Amerike voči Slovákom v Kanade, navrhol, aby sa od nej kanadskí Slováci osamostatnili a založili si vlastnú organizáciu s názvom Slovenská Liga v Kanade. Stalo sa tak na mimoriadnej členskej schôdzi zboru 17. januára 1932. Winnipegský zbor dostal nový názov a poradové číslo 1.

Z iniciatívy Andreja Kučeru sa začali prípravy na zvolanie prvého Kongresu Slovákov v Kanade do mesta Winnipeg, ktorý sa uskutočnil v dňoch 12. až 14. decembra 1932. Kongres schválil jeho návrh osamostatniť sa a založiť novú organizáciu s novým názvom a s centrálou v Kanade. Boli prijaté nové poradové čísla pre existujúce zbory v Kanade, nové stanovy prispôsobené životným podmienkam a sociálnym potrebám miestnych Slovákov. Pod týmto názvom existovala táto organizácia do februára 1934, keď dostala vládnu listinu Dominion Charter a nový názov – Kanadská Slovenská Liga (KSL).

Andrej Kučera pôsobil v rokoch 1932 až 1954 na jej čele ako prvý hlavný predseda KSL. Neskôr až do smrti zastával post čestného predsedu.

Počas svojho života v Kanade bol mimoriadne aktívny a venoval sa rôznym činnostiam v prospech Slovákov. Vynikal tiež v oblasti publicistiky. Povzbudzujúcimi článkami a úvahami prispieval do mnohých slovenských novín: Slovenská obrana, Slovák v Kanade, Slovenské bratstvo, Kanadský Slovák a do kalendárov Kanadskej slovenskej ligy a iných publikácií slovenského zamerania.

Jeho aktivity ocenila Správa mesta Winnipeg i federálna vláda udelením vyznamenaní a medailí za zásluhy. K najvýznamnejším patrí Dekrét a korunovačná medaila kráľovnej Alžbety II. za organizačnú a buditeľskú činnosť medzi Slovákmi v Kanade. Je to najvyššie vyznamenanie, aké v histórii dostal Kanadský Slovák. Pri príležitosti strieborného jubilea založenia Kanadskej Slovenskej Ligy vyšla nálepka s jeho podobizňou a nápisom: „Canadian Slovak League Silver Jubilee 1932 – 1957, Andrew Kučera, founder“ (Kanadská Slovenská Liga – strieborné výročie 1932 – 1957, Andrej Kučera, zakladateľ).

Jeho celoživotnú prácu medzi Slovákmi v Kanade môžeme rozdeliť do troch rovnocenných skupín: práca pre slovenský národ, práca pre Kanadskú Slovenskú Ligu a novinárska a spisovateľská práca. Kučera sa zaradil medzi také významné osobnosti v národnej a spolkovej oblasti, akými boli v USA i Štefan Furdek a Peter Rovnianek.

Zomrel 26. decembra 1974 vo veku 75 rokov a pochovaný je na Cintoríne Ducha svätého vo Winnipegu.

Štefan Hreha, Pozabudnutá storočnica Andreja Kučeru, Kanadský Slovák, 15. apríl 2000, st. 8 Štefan Hreha, Andrej Kučera, Kanadský Slovák, 15. február 2003, str,. 5,7
