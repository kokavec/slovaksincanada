---
templateKey: blog-post
title: Gabriel Kurdel
description: Gabriel Kurdel
featuredpost: false
featuredimage: /img/gabriel_kurdel_small.jpg
highlight: true
---
![Gabriel Kurdel](/img/gabriel_kurdel_big.jpg "Gabriel Kurdel")

Gabriel Kurdel sa narodil 1. mája 1898 ako jedno zo siedmich deti vo Svätom Ondreji pri Banskej Bystrici. Ako 16 ročný musel za Uhorska narukovať do Prvej svetovej vojny na taliansky front. Bojoval v bitke na Piave a s podlomeným zdravím sa po vojne vrátil domov. Pre nedostatok práce sa rozhodol ako mnohí iní vysťahovať do Kanady. V roku 1926 sa po príchode do Kanady zapojil do organizovania svojpomocných spolkov. Z jeho podnetu boli založené v roku 1932 na západe Kanady v Blairmore (Alberta) a na východe v Kirkland Lake (Ontario) podporné spolky, ktoré sa spojili (1946) a utvorili Kanadský Slovenský Podporný Spolok (KSPS). V roku 1933 po odkúpení československy orientovaných Kanadských Novín zmenil ich titul na Slovák v Kanade a dal im národné slovenské zameranie. Zostavil a vydal Prvý kalendár kanadských Slovákov na rok 1934. V roku 1939 riaditelia Slovenskej vydavateľskej spoločnosti Slováka v Kanade pod jeho vedením schválili zmenu názvu na Slovenské Bratstvo. Vycítil, že československá myšlienka v Kanade stráca pôdu pod nohami a stal sa z neho najvýraznejší podporovateľ slovenskej národnej ideológie v Kanade.

Počas Druhej svetovej vojny sa pričinil o zrušenie registrácie Slovákov ako “nepriateľských cudzincov” a predlžovania československých pasov, napriek ostrému protestu zo strany československého generálneho konzula v Montreale. V roku 1940 bola z jeho iniciatívy v Montreale založená Slovenská Národná Jednota, strešná organizácia na podporu slovenského povedomia a suverenity. Napísal a na vlastné náklady vydal historickú novelu Europe’s Greatest Exodus (1962), v ktorej opisuje začiatky života jednotlivých národností v Kanade, ako aj nepublikovanú históriu Slovákov v Kanade, ktorá dodnes čaká na svoje vydanie. Za ideu slovenskej zvrchovanosti a noviny obetoval svoju rodinu i vlastné a manželkine financie. Z aktívneho slovenského pôsobenia odišiel hlboko sklamaný a finančne zruinovaný a nikdy sa mu už z toho nespamätal. V októbri 1943 zadarmo odovzdal novinyaj s celým inventárom dlhoročnému sadzačovi – správcovi J. Zubekovi a redaktorovi S. Zuberovi, čím sa skončila jeho novinárska činnosť v Kanade. Časť svojho tvorivého života prežil na farme v provincii Saskatchewan a v Montreale, kde pôsobil ako redaktor a vydavateľ slovenským duchom naplnených novín a ako taký sa stal najznámejším Slovákom vo svojej dobe v Kanade.

Pred smrťou odovzdal časť svojho archívu “The Multiciltual History Society of Ontario”, za čo mu bol udelený ďakovný list. Posledné roky svojho života prežil v Toronte, kde sklamaný, opustený a zabudnutý zomrel v biede 8. novembra 1980 vo veku 82 rokov. Pochovali ho v hrobe pre chudobných. Náhrobný kameň bol vystrojený zo zbierky peňazí kanadských Slovákov, ktorí si ctili jeho celoživotnú prácu a všetko, čo pre nich ich obetoval.

Kanadský Slovák, 8. apríl 2000, st. 5
Kanadský Slovák, Prvý kalendár kanadských Slovákov, Stefan Hreha, 20. mája 2016, strana 5 Kanadský Slovák, Storočnica Gabriela Kurdel, Peter Paulik, 13. jún1998, strana 9
Spomineky Pionierov. Stolarik, Imrich, “Vo veľkej vode, veľa ryb“, Hreha Štefan,
Kanadská Slovenská Liga, Toronto, 1978, st. 102-103
