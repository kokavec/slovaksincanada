---
templateKey: blog-post
title: Gustáv Surovský
description: Gustáv Surovský
featuredpost: false
featuredimage: /img/gustav_surovsky_small.jpg
highlight: false
---
![Gustáv Surovský](/img/gustav_surovsky_big.jpg "Gustáv Surovský")

Gustáv Surovský sa narodil 1. júna 1902 v Dobšinej, v regióne Gemer. Do Kanady odišiel v roku 1926 a usadil sa v baníckom meste Kirkland Lake, kde až do svojej smrti pracoval ako baník. Jeho manželka a dve dcéry sa za ním do Kanady nikdy neprisťahovali. .Väčšinu svojho života venoval aktívnej spolkovej činnosti.

Najprv pôsobil v Slovenskom podpornom spolku v zbore č 5. Začínal v decembri 1931 ako pokladník,, ale hneď na nasledujúcej schôdzi ho zvolili za tajomníka. Mal kultivovaný písomný prejav a vedel dobre vyjadrovať svoje názory a myšlienky . Vydával spolkové tlačivá a propagačné materiály. Popritom redigoval spolkové periodiká - Slovenské národné noviny a dvojjazyčný mládežnícky časopis Naša mládež.

Pri vytvorení prvého hlavného úradu Národného slovenského vzájomne podporného spolku (NSVPS) v roku 1932 bol zvolený za hlavného tajomníka a túto funkciu zastával až do roku 1936, keď bol zvolený za predsedu. S Eduardom Oravcom zostavil jeho prvé stanovy Po krátkej prestávke v roku 1943, sa stal v roku 1944 opätovne hlavným tajomníkom a bol ním až do roku 1953, keď sa zo zdravotných problémov vzdal tejto funkcie.

18. decembra 1945 bol pri založení Kanadské slovenského podporného spolku ako následníckej organizácie NSVPS V roku 1954 bol zvolený za čestného predsedu a ostal ním až do svojej smrti. Bol to on, kto podpísal zakladajúcu listinu Kanadské slovenského podporného spolku pre Ontario a neskôr aj pre celú Kanadu.

Svojim článkami prispieval do novín Slovák v Kanade, Slovenské bratstvo, Kanadský Slovák, Slovenský hlas, do prvých kalendárov kanadských Slovákov a spolkových kalendárov Národniar, čím sa stal známym po celej slovenskej Kanade.

Dlhoročná práca v baniach mu zničila zdravie. Zomrel 14. januára 1959 vo veku 57 rokov v Kirkland Lake, kde je aj pochovaný v Kirkland Lake Cemetery. Keďže nemal v Kanade žiadnu rodinu, členovia spolku zorganizovali finančnú zbierku na jeho náhrobný kameň, ktorý pripomína jeho celoživotnú prácu.

Marťan, M, Za zosnulým bratom Gustávom Surovským, Slovenský hlas, 19. február 1959, str. 3

Gustáv Surovský, Pamätnica -25 rokov KSPS, 1957, st. 42-43
