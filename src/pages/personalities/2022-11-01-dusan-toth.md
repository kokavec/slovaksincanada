---
templateKey: blog-post
title: Dušan Tóth
description: Dušan Tóth
featuredpost: false
featuredimage: /img/dusan_toth_small.jpg
highlight: true
---
![Dušan Tóth](/img/dusan_toth_big.jpg "Dušan Tóth")

Dušan Tóth sa narodil v Modre 2. júla 1938 rodičom Martinovi a Kataríne Tóthovej. Vyštudoval Slovenskú evanjelickú fakultu v Modre, ktorú dokončil v roku 1961. Po základnej vojenskej službe začal v roku 1963 študovať herectvo na Vysokej škole múzických umení, kde promoval v roku 1967. V šesťdesiatych rokoch pracoval ako hlásateľ a redaktor Slovenského rozhlasu.

V roku 1969 emigroval s rodinou do Spojených štátov amerických. Najskôr pôsobil dva roky v slovenskom evanjelickom Kostole Svätej Trojice v East Chicagu v štáte Indiana v USA a od júla 1971 v kanadskom Toronte, kde ako aktívny kňaz slúžil 19 rokov v slovenskom evanjelickom Kostole svätého Pavla a od roku 1992 v evanjelickom Kostole svätého Lukáša, kde doteraz pôsobí ako kňaz slovenskej časti zboru. Okrem svojej kňazskej činnosti sa venuje mnohým iným svetským aktivitám a dobrovoľníckej činnosti.

V rokoch 1971-90 bol generálnym tajomníkom Svetového kongresu Slovákov, viac ako dvadsať rokov pripravoval slovenské náboženské relácie pre rozhlasové stanice Hlas Ameriky, Slobodná Európa a Rádio Canada International. Neskôr v období 1993-2003 pracoval Dušan Tóth ako koordinátor Medzinárodnej luteránskej laickej ligy pre strednú a východnú Európu a významne prispel k zriadeniu nových pôsobísk, okrem iných aj v Bratislave.

V Toronte založil s reverendom Vincentom Dančom Kanadsko-slovenskú spoločnosť na pomoc emigrantom, bol členom riaditeľskej rady Ontárijskej multikultúrnej divadelnej asociácie, predsedom Kanadského slovenského podporného spolku, niekoľko rokov viedol slovenské televízne vysielanie Slovak Panorama v Toronte.

Od roku 1990 bol poradcom československého prezidenta Václava Havla pre oblasť Severnej Ameriky. Sprevádzal ho na jeho cestách na Islande, v USA a Kanade.

Jeho celoživotnými láskami sú poézia a divadelníctvo. Pôsobil 12 rokov ako režisér Nového divadla v Toronte a súčasne bol členom Divadla poézie a malých javiskových foriem. K jeho úspešným predstaveniam patrí komédia JosefaŠ koreckého “Bůh do domu”. S drámou “Bačovaž ena” vyhral súťaž amatérskych súborov vo Winnipegu. V angličtine uviedol Čechovove jednoaktovky “Medveď” a “Pytačky“, s ktorými vyhral ontárijskú súťaž, “The Elsie 87 award”. V roku 1977 založil Kanadskú základňu pre umenie a divadlo a neskôr Torontské slovenské divadlo, v ktorom režíruje a účinkuje dodnes. Toto slovenské divadlo predstavilo klasické slovenské veselohry “Kuba” a “Ženský Zákon“ a večer židovskej poézie „Shalom“. V posledných rokoch pripravil viacero večerov poézie, ako bola napríklad pocta básnikovi Milanovi Rúfusovi. Pri príležitosti výročia okupácie Československa vojskami Varšavskej zmluvy v roku 2008 uviedol hru Viliama Klimáčka Horúce leto 68 napísanú špeciálne Torontské slovenské divadlo. Hra bola uvádzaná po celej Kanade a v roku 2017 aj v Slovenskom národnom divadle v Bratislave. V ostatných rokoch pripravil pre verejnoprávnu slovenskú televíziu sériu dokumentárnych „Portrétov“ venovaných Slovákom v Kanade.

Je autorom knihy - zbierky náboženských príhovorov, ktorú v roku 2000 pod názvom „Keď aj ticho hrialo“ vydalo vydavateľstvo Tranoscius. V júni roku 2003 mu bol Missourskou synodou udelený čestný titul doktora.

Žije a pôsobí v Toronte.

Brezina, Ľubomír, Vďakyvzdanie Reverendovi Dušanovi Tóthovi, Kanadský Slovák, 11. október 2003, strana 9

https://www.czsk.net/zrkadlenie/jesen_2005/toth.html