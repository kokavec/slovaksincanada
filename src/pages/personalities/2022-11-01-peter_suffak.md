---
templateKey: blog-post
title: Peter Šuffák
description: Peter Šuffák
featuredpost: false
featuredimage: /img/peter_suffak_small.jpg
highlight: false
---
![Peter Šuffák](/img/peter_suffak_big.jpg "Peter Šuffák")

Peter Šuffák sa narodil 21. novembra 1927 na Slovensku v obci Chlebnice. Navštevoval miestu školu a počas 2. svetovej vojny prešiel na internátnu školu do Trstenej, kde vyštudoval učiteľstvo a stal sa učiteľom. Predtým, ako ho povolali do Československej armády, sa mu podarilo získať kanadské návštevnícke vízum, vďaka ktorému mohol navštíviť rodičov, ktorí žili v provincii Ontario vo Fort William (Thunder Bay).

Na palube lodi Aquitania sa 19. septembra 1949 doplavil k mólu Pier 21 v kanadskom prístave Halifax. Vlakom sa potom dopravil do Fort William, kde žila početná komunita slovenských prisťahovalcov. Po vypršaní platnosti víza úspešne požiadal o povolenie zostať v Kanade. Pracoval v dokoch pri Hornom jazere, kde nakladal obilie na lode, učil sa po anglicky a napokon sa v roku 1955 stal kanadským občanom.

Na plný úväzok sa zamestnal v paroplavebnej spoločnosti Canada Steamship Lines na termináli Keefer a pritom sa aktívne zapájal do práce pre slovenskú komunitu v Thunder Bay. Pracoval tam do roku 1982, neskôr sa zamestnal v spoločnosti Western Grocers a pracoval aj pre Slovenskú legionársku ligu, zbor 129.

Jeho dom slúžil ako akési slovenské veľvyslanectvo, pretože pomáhal mnohým rodákom pri prisťahovaní sa zo Slovenska, posielal balíky ich príbuzným, prekladal doklady a pomáhal im aj pri získavaní cestovných dokladov, aby mohli navštíviť svoju vlasť.

Bol aktívnym členom 129 zboru Slovenskej legionárskej ligy v Kanade, Kanadskej slovenskej ligy, spoločnosti Jednota a jedným zo zakladateľov Multikultúrnej asociácie a folklórneho festivalu v Thunder Bay. Bol vedúcou osobnosťou pri zriadení a otvorení Slovenskej záhrady v rámci Medzinárodných záhrad priateľstva, založil slovenskú tanečnú skupinu a spevácky zbor Jánošíkova družina, vytvoril slovenskú školu, aby sa deti mohli učiť po slovensky. Každoročne zdobil slovenský vianočný strom vo Valhalla Inn, pomáhal pri zakladaní slovenského futbalového mužstva Tatra a pravidelne hostil na svojej farme pikniky pre slovenskú komunitu, Podporoval slovenskú evanjelickú i katolícku cirkev, bol členom katolíckej Farnosti svätého Petra. Stal sa ozajstným hlasom Slovákov v Thunder Bay a ľudia ho s láskou nazývali „slovenský krstný otec“. Písal články do Kanadského Slováka, Jednoty a ďalších novín. Bol horlivým členom slovenských organizácií, zastával v nich rôzne funkcie a neúnavne pracoval, aby ich uchoval pri živote. Takisto organizoval slávnostné podujatia pre slovenských návštevníkov mesta, či už to boli športovci zúčastňujúci sa majstrovstiev sveta v skokoch na lyžiach alebo Ján Migaš, ktorý súkromne navštívil svojho otca v Kanade.

Bol prvým doživotným členom Multikultúrnej Asociácie v Thunder Bay a Kanadskej slovenskej légie, zbor 129. Mnohokrát bol ocenený za svoju dobrovoľnícku činnosť a bol známy ako ochranca Slovákov po celej Kanade.

Zomrel 21. marca 2021 a je pochovaný na cintoríne Sunset Memorial Garden v Thunder Bay.