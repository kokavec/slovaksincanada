---
templateKey: blog-post
title: Juraj Kleskeň
description: Juraj Kleskeň
featuredpost: false
featuredimage: /img/juraj_klesken_small.jpg
highlight: false
---
![Juraj Kleskeň](/img/juraj_klesken_big.jpg "Juraj Kleskeň")

Juraj Kleskeň sa narodil sa 7. marca 1883 v Malej Vieske v regióne Turiec. V kníhtlačiarskom účastinárskom spolku v Martine sa vyučil za typografa a kníhtlačiara. Na prelome storočí sa vysťahoval do Chicaga v USA, kde sa zoznámil s Ondrejom Lukcom, majiteľom banky, ktorý sa po nevydarenom pôsobení v bankovníctve rozhodol vydávať slovenské noviny v rastúcom baníckom meste Bellevue v kanadskej provincii Alberta. Požiadal Juraja Kleskeňa, aby sa tam presťahoval a stal redaktorom týchto novín.

V máji 1910 vyšlo v Bellevue prvé číslo slovenských novín na západe Kanady s názvom Slovenské Slovo určené pre slovenskú komunitu v okolí Blairmore. Noviny však nezískali dostatočnú podporu a pre nedostatok čitateľov po krátkom čase zanikli. 
Striedavo sa zdržiaval v Kanade a USA, ale o jeho pohybe chýbajú dostatočné informácie. Jeho meno figuruje medzi zakladateľmi vzdelávacieho spolku Lipa v Clevelande, ktorý vznikol v roku 1909 a dočasne stál aj na jeho čele. V rokoch 1914-18 kde sa angažoval v československom zahraničnom odboji.

Neskôr pôsobil ako redaktor slovenskej časti v novinách Kanadský Čechoslovák (1921-23), ktoré vydával v Bellevue Čech J. Hájek. Podobne ako predchádzajúce noviny aj tieto mali krátky život. Odtiaľ prešiel do periodika Úvahy, ktoré začalo v tomto meste vychádzať v roku 1934 ako oficiálny tlačový orgán Prvého národného slovenského vzájomne podporného spolku v Kanade (od roku 1946 Kanadský slovenský podporný spolok - KSPS). Bol jeho spoluzakladateľom a zastával v ňom rôzne funkcie. Po roku boli z jeho iniciatívy tieto noviny premenované na Hlas Národa, získali širší obsah, ale vychádzali len niekoľko rokov (1934 – 37).

Napriek neúspechu slovenských novín v Kanade sa nevzdával a obnovil vydávanie Slovenského Slova v dvojjazyčnej podobe. Prvé číslo vyšlo s dátumom 25. júna 1940 a o mesiac druhé, ktoré bolo zároveň aj posledným. Noviny mali silný proslovenský ráz a podporovali vtedajšiu Slovenský štát, čo viedlo zo strany československy orientovaných skupín k oficiálnej žalobe zo šírenia nacistickej propagandy medzi Slovákmi. Juraj Keskeň sa chcel vyhnúť nepríjemnostiam a finančným výdavkom, a tak prestal noviny vydávať.

V roku 1937 vyšlo mimoriadne číslo amerického časopisu Jednota, venované kanadským Slovákom, do ktorého prispel hodnotnými príspevkami, zaoberajúcimi sa novinárstvom, spolkárstvom, miestnemu životu, ale predovšetkým budúcnosťou kanadských Slovákov. 
Medzi slovenskou komunitou nie je veľmi známy, ale za svoju priekopnícku novinársku činnosť si podľa Štefana Hrehu zaslúži označenie „otec slovenského novinárstva v Kanade”.

Zomrel 29. apríla 1959 v Bellevue, Alberta, vo veku 76 rokov.

Hreha, Štefan, Juraj Kleskeň- Maloveský, Kanadský Slovák, 25. marec 2000, str. 8 Kleskeň, Juraj, https://beliana.sav.sk/heslo/klesken-juraj