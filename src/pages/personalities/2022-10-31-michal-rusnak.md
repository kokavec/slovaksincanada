---
templateKey: blog-post
title: Michal Rusnák
description: Michal Rusnák
featuredpost: false
featuredimage: /img/michal_rusnak_small.jpg
highlight: false
---
![Michal Rusnák](/img/michal_rusnak_big.jpg "Michal Rusnák")

Biskup Michal Rusnák sa narodil 21. augusta 1921 v Pennsylvánii v meste Beaverdale. Počas hospodárskej krízy sa s matkou Máriou pochádzajúcou z Trhovišta a súrodencami vrátil na Slovensko. Po skončení základnej školy a noviciátu rehoľnej Spoločnosti otcov redemptoristov, študoval na Teologickej fakulte v Bratislave a neskôr v českom Obořišti. Sviatosť kňazstva Michal Rusnák prijal 4. júla 1949 od prešovského biskupa Petra Godijča.

Po likvidácii gréckokatolíckej cirkvi ho komunisti zatkli a umiestnili v koncentračnom tábore v Podolinci. Po 15 mesiacoch sa mu podarilo utiecť a dostať do Prahy na americké veľvyslanectvo. Keďže sa narodil v USA a bol americkým občanom, dali mu cestovný pas, s ktorým sa mu podarilo prejsť hranice a vrátiť do USA. V roku 1951 prišiel do Kanady a po krátkom čase sa stal farárom slovenskej gréckokatolíckej farnosti v Toronte. Pre nedostatok gréckokatolíckych kňazov pomáhal aj inde. Jeho zásluhou bol postavený chrám v Oshawe.

Ukrajinský gréckokatolícky biskup Izidor Borecký vymenoval v roku 1957 Michala Rusnáka za dekana slovenských farností, ktoré dovtedy patrili do jeho právomoci. Slovenskí gréckokatolíci poslali počas osláv 1 100. výročia príchodu Cyrila a Metoda na Veľkú Moravu žiadosť adresovanú Svätej stolici. Prosili Svätého Otca, aby im vymenoval vlastného biskupa. Pápež Pavol VI. vyhovel tejto žiadosti a svojím dekrétom z 5. októbra 1964 vymenoval Michala Rusnáka za eparchu farnosti Narodenia Presvätej Bohorodičky v Toronte, za titulárneho černického biskupa, za pomocného biskupa Izidora Boreckého a za vizitátora Slovákov východného obradu v Kanade. Dňa 2. januára 1965 sa zišlo takmer dvetisíc veriacich oboch obradov, 19 arcibiskupov a biskupov, desiatky kňazov a hostí do rímskokatolíckej Katedrály svätého Michala v Toronte, aby boli svedkami vysviacky Michala Rusnáka za biskupa.

Pápež Ján Pavol II. zriadil svojou bulou “Apostolicae Sedís” z 13. októbra 1980 Eparchiu svätých Cyrila a Metoda byzantského obradu v Toronte a pre všetkých Slovákov byzantského obradu v Kanade Biskupstvo svätých Cyrila a Metoda a súčasne vymenoval pomocného biskupa Michala Rusnáka za sídelného biskupa tejto diecézy. Inštalácia biskupa sa uskutočnila 28. februára 1981.

Čoskoro po tejto dejinnej udalosti sa 21. novembra 1983, na sviatok Uvedenia Bohorodičky do chrámu, sa začal stavať mohutný katedrálny chrám Premenenia Pána. Základný kameň tejto svätyne, bronzové reliéfy na jej priečelí, samotnú rozostavanú katedrálu a oltár osobne posvätil 15. septembra 1984 pápež Ján Pavol II. počas svojej návštevy Kanady. Rusnák bol hovorcom gréckokatolíckych Slovákov v slobodnom svete.

Po páde komunistickej vlády v Československu v roku 1990 prišiel biskup Rusnák do Prešova a bol jedným z vysvätiteľov biskupa Jána Hirku a o dva roky neskôr jedným z vysvätiteľov pri biskupskej vysviacke vladyku Milana Chautura CSsR.

V roku 1996 po dovŕšení veku 75 rokov požiadal o uvoľnenie z funkcie sídelného biskupa.

Emeritný biskup Michal Rusnák zomrel 16. januára 2003 a je pochovaný na Cintoríne svätého kríža v Thornhill v provincii Ontario.

Stolarik, Mark, On the passing of Bishop M. Rusnák, Kanadský Slovák, Toronto 25. január 2003, st. 1 Behul, Julo, Zvony, Kanadský Slovák, Toronto, 8. február 8, 2008, st. 7
Černý, Daniel, Stotočnica biskupa Michala Rusnáka, Kanadský Slovák, 21. august 201, st . 5
