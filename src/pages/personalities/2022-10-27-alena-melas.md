---
templateKey: blog-post
title: Alena Melas
description: Alena Melas
featuredpost: false
featuredimage: /img/alena_melas_small.jpg
highlight: false
---
![Alena Melas](/img/alena_melas_big.jpg "Alena Melas")

Alena Anna Bážová sa narodila 22. júla v Bratislave ako najmladšie z troch detí. Keď mala deväť rokov, celá rodina emigrovala do Viedne pod zámienkou prázdninového kempovania. Vo Viedni požiadali o azyl a ďalších deväť mesiacov strávili v utečeneckom tábore, kým sa im 17. novembra 1967 podarilo dostať do Kanady, kde sa usadili v Toronte.

V Toronte chodila do slovenskej školy, ktorá bola súčasťou rímskokatolíckej Farnosti svätých Cyrila a Metoda. Tam ju požiadali, aby sa s ostatnými deťmi rozprávala a čítala im po slovensky, a tak im pomohla zvládnuť slovenčinu. Toto doučovanie bolo jej prvou dobrovoľníckou činnosťou. Tancovala vo folklórnom súbore Šariš pod vedením Mariky Oláhovej, v Toronto Slovak Dancers vedenom Joe Radvanským a neskôr v súbore Zemplín Slovak Dancers.

Po odchovaní troch detí sa prihlásila na York University, kde získala bakalársky titul zo psychológie. Na Seneca College absolvovala štúdium interiérového dizajnu. Pracovala v sociálnej oblasti ako programová koordinátorka a poskytovateľka pomoci mladým dospelým so špeciálnymi potrebami v York South Association for Community Living. Po čase potrebovala zmeniť svoje profesionálne zameranie a začala pracovať v oddelení odbytu a marketingu v spoločnosti Ferrero, ktorá vyrába čokoládu a cukrovinky.

V roku 2000 sa s rodinou presťahovala do Richmond Hill, kde bývala len niekoľko minút od slovenskej Katedrály premenenia Pána. Požiadali ju, aby vypomohla s prácou pre izbu slovenského dedičstva. Zanedlho sa stala členkou ženského spolku a pomáhala pri finančných zbierkach, koordinovaní programu a ubytovania pre 240 mladých ľudí, ktorí prišli v roku 2002 zo Slovenska do Toronta na Svetový deň mládeže. Nasledujúci rok prijala funkciu tajomníčky Slovenskej národnej rady v Kanade. V roku 2004 sa stala jej podpredsedníčkou a v rokoch 2005 až 2008 zastávala post predsedníčky. V roku 2006 sa stala zakladajúcou členkou Múzea dedičstva kanadských Slovákov, najprv vo funkcii podpredsedníčky a v rokoch 2013 až 2022 bola jeho predsedníčkou. Počas svojho pôsobenia v týchto organizáciách organizovala festivaly slovenského ľudového umenia v ontárijskom meste Markham, zúčastnila sa dvoch multikultúrnych festivaloch Carassauga v Mississauge a zorganizovala desiatky výstav, seminárov, divadelných predstavení a prednášok. Každoročne pripravovala obľúbené výstavy, ktoré boli súčasťou múzejného programu. V Richmond Hill a Mississauge boli pre početných záujemcov prezentované slovenské vianočné a veľkonočné zvyky. Každoročne sa počas Otvorených dverí v St. Catherine a v “Grange”, sídle Dedičstva Mississauga mala verejnosť možnosť spoznať život a tradície Slovákov v Kanade. Pre detských a dospelých členov slovenskej komunity organizovalo múzeum tradičné remeselné dielne. Dobrú odozvu mali aj osvetové prednášky, ktoré prezentovali profesionálni rečníci.

Múzeum vlastní rozsiahlu zbierku artefaktov, ktoré sú očíslované, katalogizované a skladované podľa noriem muzeálnej starostlivosti. Múzeum zdedilo archív Slovenskej národnej rady v Kanade a vyvíja aktívnu činnosť pri rozširovaní archívu prostredníctvom genealogického výskumu a drobných nadácií. Zakúpenie pristoja na prepis 8 mm filmov umožnilo múzeu zdigitalizovať mnohé filmy zo súkromných zbierok. Súčasťou múzea je rozsiahla knižnica slovenských kníh, dokumentov, máp a časopisov.

Alena Melas je viac ako tridsať rokov členkou Spolku pradiarstva a vlny v Richmond Hill, kde zaúča nováčikov a radí im. Jej diela boli zakúpené do súkromných zbierok a získala viacero ocenení.

S manželom Mike Melasom žijú v meste Woodbridge, Ontario.
